---
layout: page
title: 2
---
[<-indietro](fil01.html) [avanti ->](fil03.html)

--------------------------------
#### Imitate l'amore di Gesù

<sup>1-4</sup> Tra cristiani, cosa c'è di meglio che sostenersi a
vicenda? Trovate conforto nell'amore di Gesù? Non significa niente per
voi il fatto che siamo fratelli in Dio e abbiamo lo stesso Spirito? Se
avete un minimo di affetto e comprensione, allora fatemi felice
dimostrando che tra di voi vi volete bene e andate d'accordo, uniti da
uno stesso sentimento, una stessa anima e uno stesso scopo. Non siate
egoisti, non agite solo per fare bella figura. Siate invece umili,
mettendo gli altri prima di voi. Non pensate solo al vostro interesse,
anzi, preoccupatevi di quello degli altri.

<sup>5-8</sup> Tra di voi dovete avere lo stesso stile di Gesù Cristo\!
Lui che, pur essendo Dio, non si aggrappò ai suoi diritti divini, ma
rinunciò a tutto, per presentarsi come un servo e diventare simile agli
uomini, partecipando alla loro umanità. Tenne un profilo talmente basso
da ubbidire fino alla morte, addirittura lasciandosi giustiziare sulla
croce come un criminale.

<sup>9-11</sup> Per questo Dio lo ha portato in alto e gli ha assegnato
una posizione sopra chiunque di qualunque epoca, in modo che davanti a
Gesù, chiunque, in cielo, sulla terra o sotto la terra, debba piegare le
ginocchia e portagli rispetto, e dichiarare che Gesù Cristo è il Capo,
onorando così Dio Padre.

<sup>12-13</sup> Perciò, cari miei, come facevate quando ero con voi, e
ancora di più adesso che non ci sono, impegnatevi nella salvezza,
ubbidendo a Dio con profondo rispetto. Perché Dio, nella sua bontà,
agisce dentro di voi e vi rende capaci non soltanto di desiderare, ma
anche di fare quello che piace a Lui.

<sup>14-16</sup> Fate le cose senza protestare e discutere, in modo che
nessuno possa puntarvi il dito. Così sarete puliti e innocenti, veri
figli di Dio in questo mondo buio, pieno di gente perversa e corrotta, e
brillerete tra gli altri come dei fari, tenendo alta la Parola che dà la
Vita.

<sup>16-18</sup> Così, quando Gesù tornerà, potrò dire che il mio lavoro
con voi è servito a qualcosa. E anche se dovessimo aggiungere il mio
sangue al sacrificio che la vostra fede offre a Dio, in altre parole, se
anche dovessi morire per voi, ne sarei contento, e vi trasmetto la mia
gioia. E voi allo stesso modo, dovete festeggiare con me per questo
privilegio.

#### Timòteo e Epafrodìto

<sup>19-24</sup> Spero, se Gesù vuole, di mandarvi presto Timòteo. Così,
quando tornerà, potrà confortarmi con le vostre notizie. Non c'è nessuno
qui che come Timòteo vi pensa e si farebbe in quattro per voi. Gli altri
si fanno i fatti propri, più che quelli di Gesù. Ma voi conoscete
Timòteo: è stato come un figlio per me, e con me si è impegnato per
diffondere il messaggio di Gesù. Spero di mandarvelo appena capisco come
vanno le cose; e, per la fiducia che ho in Dio, spero di poter venire a
trovarvi anch'io.

<sup>25-27</sup> Nel frattempo, ho pensato che fosse il caso di
rimandarvi Epafrodìto. Voi me lo avevate mandato come messaggero e per
darmi una mano, ma lui è di più: un fratello, compagno di lavoro e di
lotta. Ora però ha molta nostalgia di tutti voi ed è preoccupato, perché
avete saputo che era ammalato. Infatti, è stato molto ammalato, e stava
per morire, ma Dio ha avuto pietà di lui e anche di me e non ha permesso
che avessi anche questo dolore, oltre a tutto il resto.

<sup>28-30</sup> Perciò ci tengo molto che torni da voi, perché vi farà
piacere rivederlo e a me toglierà qualche preoccupazione. Accoglietelo
come un fratello in Dio, con grande gioia, e abbiate stima delle persone
come lui, perché Epafrodìto ha sfiorato la morte per lavorare per
Cristo. Infatti ha messo in pericolo la vita, mentre cercava di fare per
me cose che voi non potevate, data la lontananza.

---------------------------------------
[<-indietro](fil01.html) [avanti ->](fil03.html)
