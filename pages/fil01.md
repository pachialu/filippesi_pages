---
layout: page
title: 1
---
[<-indietro](fil00.html) [avanti ->](fil02.html)

--------------------------------
#### Saluti

^1-2^ Noi, Paolo e Timòteo, servi di Gesù il Protagonista,
scriviamo questa lettera alle guide, agli aiutanti e a tutti i seguaci
di Gesù della città di Filippi[^11]. Dio, nostro
Padre, e Gesù Cristo il Capo vi diano benedizioni e pace.

#### Quanto vi voglio bene

^3-6^ Ogni volta che mi ricordo di voi, ringrazio il mio Dio.
Ogni volta che prego per voi, mi emoziono, ricordando come mi avete
aiutato a diffondere il Messaggio del Protagonista, da quando l'avete
conosciuto fino ad oggi. Di una cosa sono sicuro: Dio, che ha cominciato
a trasformarvi, continuerà a perfezionarvi fino a quando Gesù tornerà\!

^7-8^ È normale che mi senta così verso di voi, perché siete
nel mio cuore. Infatti, voi tutti avete partecipato con me alle
benedizioni di Dio, sia quando ero in prigione che quando difendevo e
dimostravo la Verità. Solo Dio sa quanto vi voglio bene e quanto vorrei
rivedervi, con lo stesso affetto di Gesù Cristo\!

^9-11^ La mia preghiera per voi è questa: il vostro amore
cresca sempre di più e allo stesso tempo maturino in voi la sensibilità
e la conoscenza spirituale, in modo che possiate sempre fare le scelte
migliori, che siate sinceri e corretti da adesso fino a quando il nostro
Capo tornerà. Che possiate sempre fare azioni giuste e buone che, grazie
a Gesù, fanno buona pubblicità a Dio.

#### Non si può rinchiudere il messaggio

^12-14^ E voglio che sappiate questo, cari fratelli e sorelle:
tutto quello che mi è successo ha contribuito alla diffusione del
Messaggio. Infatti, tutti quelli intorno a me, compresi i soldati del
palazzo del governatore, sanno che sono in galera solo perché sono
cristiano. E vedendomi carcerato, la maggior parte dei cristiani di qua
si fida di Dio e osa sempre di più nel parlare del Messaggio.

^15-18^ È vero, ci sono alcuni che predicano il Protagonista
solo per invidia e per polemica con me. Ma altri lo fanno con sincerità
e predicano perché mi amano, perché sanno che il Capo mi ha messo qui
per difendere la Verità. Quelli che vogliono farmi dispetto pensano che
aumenteranno i miei dispiaceri mentre sono qui in prigione. Ma fa
niente: qualunque sia il motivo che li spinge, rimane il fatto che si
predica la Buona Notizia di Gesù e questo basta per farmi contento\!

#### Vivere o morire?

^19-20^ Sono felice perché so che, grazie alle vostre preghiere
e a Spirito di Gesù Cristo, tutto questo sarà per la mia liberazione.
Nessuno può togliermi la convinzione che non dovrò mai vergognarmi di
niente. Anzi, ora come sempre, senza paura e senza peli sulla lingua,
dovunque sarò fisicamente, annuncerò il Protagonista, esaltandolo sia
con la vita che con la morte.

^21-22^ Per me infatti vivere significa vivere per Gesù e
morire è solo un guadagno\! Ma se vivere mi dà più occasioni di
predicare Cristo, allora davvero non so cosa preferisco, se vivere o
morire\!

^23-26^ Non so proprio cosa è meglio: da una parte vorrei
lasciare questa vita per essere con il mio eroe, e sarebbe il massimo\!
Dall'altra capisco che per voi è molto più utile che rimanga in vita.
C'è ancora bisogno di me, perciò sono certo che resterò in vita ancora
per un po', per aiutarvi a crescere e per vedere in voi la gioia che
viene dalla fiducia. Così, quando tornerò di nuovo a trovarvi, sarete
contenti ed avrete una ragione di più per lodare Gesù Cristo che mi ha
protetto.

^27-28^ Qualunque cosa mi dovesse succedere, ricordate sempre
di vivere con lo stile dei veri credenti. Così, che vi riveda o no,
posso continuare a sapere che restate saldi in uno stesso spirito e che
lottate uniti aggrappandovi alla Buona Notizia, senza paura, qualunque
cosa facciano i vostri nemici. Questo sarà una prova della loro rovina,
ma per voi sarà un chiaro segno che Dio è con voi e vi dà la salvezza.

^29-30^ In effetti non avete soltanto ricevuto il privilegio di
affidarvi a Gesù, ma anche di soffrire per lui. Infatti vi trovate nella
stessa lotta che mi avete visto affrontare nel passato e, come ben
sapete, ancora adesso.

---------------------------------------
[^11]: una città sul mare al nord della Grecia

---------------------------------------
[<-indietro](fil00.html) [avanti ->](fil02.html)
